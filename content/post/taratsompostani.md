+++
title = "Ταρατσομποστάνι - Η μεγάλη Περιπέτεια"
date = "2015-01-11"
author = "Katerina"
tags = [ "katerina" ]
topics = [ "" ]
+++




{{< tweet user="xoriopalio" id="1748951904577532399">}}

Ηταν Κυριακή 21 Δεκεμβρίου και μερικά φυντανόπαιδα αποφάσισαν να αψηφίσουν τον κίνδυνο και το τσουχτερό κρύο και να ξεκινήσουν το ταξίδι τους για τη μεγάλη περιπέτεια! Ήθελαν από σπόροι να γνωρίσουν καινούργιους κόσμους και έτσι αποφάσισαν ότι είχε έρθει η ώρα να μεταναστεύσουν προς την πρωτεύουσα. Μπήκαν λοιπόν σε μια σακούλα, κρύφτηκαν σ’ ένα αυτοκίνητο και η περιπέτεια ξεκίνησε!

Μετά απο ένα πολύωρο ταξίδι, κάτω από αντίξοες συνθήκες, φτάσανε μεσάνυχτα στο τρομακτικό κέντρο της Αθήνας και, για να βρουν καταφύγιο, σκαρφάλωσαν πάνω σε μια κοτσιφοφωλιά.

Το ξημέρωμα της πρώτης μέρας τα βρήκε σοκαρισμένα από το θόρυβο, το κρύο και το νέφος και σχεδόν μετανιωμένα που αφήσανε την μεγάλη μποστανοοικογένεια του Χωριού Παλιού που τα περιέβαλλε τόσο καιρό με αγάπη, θαλπωρή και ασφάλεια.

Ευτυχώς όμως δεν ήταν μόνα! Ο μπαμπάς μποστανολόγος  ήταν εκεί για να τα καθησυχάσει και, αφού τους  προετοίμασε το καινούργιο τους σπίτι, τα έπεισε ότι είχε έρθει η στιγμή να βάλουν τα δυνατά τους για να επιβιώσουν και να χτίσουν μια νέα ζωή στην μεγάλη πόλη.

Έτσι κι έγινε! Τα φυντανάκια  ήπιαν όλα τους τα γιατροσόφια (τσάγια, σούπες κλπ), λιάστηκαν στον τρανό ήλιο της πόλης, ανέκτησαν τις δυνάμεις τους και τώρα, παρόλο το κρύο, χαίρουν άκρας υγείας. Ατενίζοντας λοιπόν την πόλη από ψηλά, ζουν και μεγαλώνουν μ’ ένα σκοπό: να βγάλουν το χειμώνα, να δυναμώσουν και στο τέλος να σποριάσουν  ώστε να μπορέσουν κάποτε να ξαναγυρίσουν πίσω.

Μέχρι τότε, θέλουν να στείλουν τα χαιρετίσματά τους στο Φλέβα, τα γατάκια, τα προβατάκια και σε όλη την όμορφη μποστανοοικογένεια!

Και για του λόγου το αληθές, έβγαλαν και μερικές αναμνηστικές φωτογραφίες για να τα χαίρεται και ο μπαμπάς μποστανολόγος που είναι μακριά.

{{< tweet user="xoriopalio" id="1748952318253416882">}}

Εις το επανιδείν λοιπόν!

Κατερίνα 11/01/2015

Μαθητευόμενη μποστανολόγος
